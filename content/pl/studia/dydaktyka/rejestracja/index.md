---
title: Rejestracja na przedmioty
stub: false
---
Dzięki rejestracji na przedmioty student może uczestniczyć w konkretnych przedmiotach i dzięki temu realizować swój program studiów. Rejestracja odbywa się w systemie USOSweb. Informacje o planowanych rejestracjach wyświetlają się po zalogowaniu do systemu USOSweb, a także są dostępne w zakładce "KALENDARZ REJESTRACJI". Czasami studenci są informowani także drogą mailową, na które konkretnie przedmioty powinni się zarejestrować. W systemie USOSweb możliwych jest kilka rodzajów rejestracji:

### Rejestracja żetonowa

Dotyczy zazwyczaj lektoratów, wychowania fizycznego, a także przedmiotów ogólnouniwersyteckich. W nowym modelu rejestracji żetonowych, w przeciwieństwie do starego modelu, wynik rejestracji do grupy nie zależy od kolejności zgłoszeń użytkowników, czyli zasada kto pierwszy, ten lepszy nie obowiązuje. Przebieg rejestracji jest następujący: w trakcie krótkich mikrotur użytkownik wysyła swoje zgłoszenia, a w przerwach pomiędzy nimi dowiaduje się o rezultacie przetworzenia wszystkich zgłoszeń użytkowników. Jeżeli mikrotura skończy się, to zaczyna się przerwa (W trakcie której uruchamiany jest algorytm rozrzucający miejsca w grupach. Jak tylko zakończy swoje działanie, wyświetla wszystkim użytkownikom wyniki rejestracji), a po niej rusza kolejna mikrotura. Być może użytkownik będzie musiał brać udział w kilku mikroturach zanim uda mu się zarejestrować.

### Rejestracja dwuetapowa

Na początku odbywa się rejestracja na poszczególne przedmioty, następnie studenci składają preferencje dotyczące grup ćwiczeniowych i system rozdziela ich do grup według złożonych preferencji lub wybierają grupy samodzielnie w kolejnej turze rejestracji.

### Rejestracja bezpośrednia

Studenci rejestrują się od razu na przedmiot i grupy ćwiczeniowe (wybierają konkretne grupy i widzą natychmiast, czy zostali zapisani).

W systemie USOSweb można dodatkowo znaleźć instrukcję dotyczącą każdego rodzaju rejestracji. Możliwa jest rejestracja zarówno na przedmioty objęte i nieobjęte planem studiów - np. w ramach Indywidualnego Planu Studiów. Program studiów może jednak zakładać konieczność rejestracji na poszczególne przedmioty. W zakładce “DLA STUDENTÓW” → “REJESTRACJE” powinny znajdować się rejestracje, do których w danej chwili ma się dostęp. Czasami są tam również wyświetlane rejestracje dla innego kierunku bądź roku. W takiej sytuacji należy dokładnie odszukać rejestrację dedykowaną dla swojego kierunku i roku. W tej zakładce można również sprawdzić stan rejestracji, a także czy rejestracja jest aktywna.

## Co to jest przedmiot?

Przedmiot – może być realizowany w formie wykładu, laboratorium, ćwiczeń, konwersatorium, seminarium, proseminarium lub praktyki. W programie studiów jest wyszczególnione, w jakiej formie przedmiot będzie realizowany. Dodatkowo każdemu przedmiotowi odpowiada określona ilość punktów ECTS. Suma punktów ze wszystkich przedmiotów realizowanych w danym roku akademickim musi wynosić co najmniej 60, ale nie musi się rozkładać równomiernie pomiędzy dwa semestry.

W skład przedmiotu może wchodzić więcej niż jedna forma zajęć, np. wykład + ćwiczenia. Niektóre przedmioty mogą być realizowane w formie sekwencyjnej, np. w pierwszym i w drugim semestrze danego roku akademickiego. Wówczas zaliczenie tego konkretnego przedmiotu w pierwszym semestrze jest konieczne do zaliczenia przedmiotu w semestrze letnim. (Jeżeli w pierwszym semestrze był realizowany przedmiot Chemia I, a w drugim semestrze w planie studiów figuruje przedmiot Chemia II, to bez zaliczenia Chemii I nie można uczestniczyć w zajęciach z przedmiotu Chemia II oraz uzyskać z niego zaliczenia).

Na większości kierunków obowiązuje zasada zapisania się na konkretne przedmioty poprzez rejestrację odbywającą się w systemie USOS. Czasami jednak student jest automatycznie zapisywany na wszystkie przedmioty bądź ich część przez sekretariat. Zarówno w pierwszym, jak i w drugim przypadku każdy przedmiot musi zostać podpięty pod etap. Kroki te są konieczne, w celu złożenia deklaracji przedmiotowej, której niezłożenie w terminie może skutkować skreśleniem z listy studentów lub niemożnością przystąpienia do egzaminu z przedmiotu, który nie został uwzględniony na deklaracji.

## Podpięcia

Podpięcie - to przypisanie przedmiotu, na który student został wpisany (albo za pomocą rejestracji albo przez sekretariat) do programu studiów, który realizuje dany student i w ramach którego ma być rozliczany przedmiot. Podpięć dokonuje się po zarejestrowaniu się na wszystkie przedmioty. Jest to konieczne do wygenerowania przez system USOSweb deklaracji przedmiotowej. Po zalogowaniu się do systemu USOS podpięcia dokonuje się w zakładce: “DLA STUDENTÓW” → “Podpięcia” w określonym czasie. Należy podpiąć wszystkie przedmioty, jednak ze względu na ich charakter wyróżniamy następujący podział:

• Przedmioty objęte planem studiów powinny zostać podpięte pod program i odpowiedni etap studiów. Podpięcie pod etap może zostać uzupełnione w terminie późniejszym, jeśli w momencie wpisu na przedmiot odpowiedni etap studiów dla studenta jeszcze nie istnieje, w szczególności dla przedmiotów realizowanych awansem, kursów realizowanych w Studium Pedagogicznym UJ, bądź przedmiotów w rejestracji na kolejny rok akademicki, uruchamianej przed rozliczeniem poprzedniego roku

• Przedmioty nieobjęte planem studiów, w szczególności kursy realizowane w ramach wolnych żetonów w Jagiellońskim Centrum Językowym. Nie będą one brane pod uwagę w procesie rozliczenia studiów, uwzględniane w średniej ocen ani wykazywane na deklaracjach, chyba że dziekan wydziału na wniosek studenta postanowi inaczej; w takiej sytuacji pracownik sekretariatu może dokonać modyfikacji podpięcia

## Deklaracje przedmiotowe

Możne je składać elektronicznie w określonym czasie przez system USOSweb dwa razy w roku akademickim - w semestrze zimowym i letnim. Niezłożenie deklaracji w terminie może skutkować skreśleniem z listy studentów lub niemożnością przystąpienia do egzaminu z przedmiotu, który nie został uwzględniony w deklaracji przedmiotowej. W zakładce "deklaracja" należy się upewnić, czy na deklaracji znajdują się wszystkie przedmioty przewidziane na konkretny semestr i czy zgadza się suma punktów ECTS - sumując przedmioty z semestru zimowego i letniego powinno być co najmniej 60 punktów ECTS z tym, że nie muszą się one rozkładać równomiernie na dwa semestry.[](applewebdata://46E9F15A-20D7-4A81-95E6-DF8A48AC6983#_msocom_1)