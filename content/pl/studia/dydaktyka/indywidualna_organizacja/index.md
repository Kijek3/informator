---
title: Indywidualna organizacja studiów
stub: false
---
Indywidualna organizacja studiów może polegać na zastosowaniu Indywidualnego Programu Studiów lub Indywidualnego Planu Studiów. W obu przypadkach student składa wniosek o przyznanie jednej z tych opcji do prodziekana ds. studenckich swojego wydziału.

## Indywidualny Program Studiów

Z Indywidualnego Programu Studiów student może skorzystać, kiedy ma jakieś konkretne zainteresowania naukowe lub chce prowadzić badania naukowe na jakiś ściśle określony temat. Jeśli w programie studiów dla jego kierunku są przedmioty, których nie chce realizować (nie jest zainteresowany ich tematyką), student może dostosować plan do swoich zainteresowań i zapisać się na odpowiadające mu przedmioty przypisane do innego kierunku.

We wniosku o przyznanie Indywidualnego Programu Studiów student powinien przedstawić propozycję zmienionego programu studiów, czyli wskazać przedmioty, na które nie chce uczęszczać oraz te, które chce zrealizować zamiast nich. Zmieniony przez studenta program studiów powinien być zatwierdzony przez wybranego przez niego opiekuna naukowego nauczyciela akademickiego, który posiada co najmniej tytuł doktora.

## Indywidualny Plan Studiów

Możliwość skorzystania z Indywidualnego Planu Studiów przeznaczona jest dla studentów, którzy nie mogą realizować planu swojego kierunku studiów określonego w sylabusie, z takich powodów, jak: niepełnosprawność, choroba, studiowanie więcej niż jednego kierunku, sprawowanie opieki nad dzieckiem, udział w programach wymiany czy też działalność w samorządzie lub organizacji studenckiej na rzecz Uniwersytetu.

W ramach Indywidualnego Planu Studiów student może określić indywidualne warunki uczęszczania na zajęcia, realizowania przedmiotów oraz zdawania egzaminów. We wniosku o przyznanie Indywidualnego Planu Studiów student powinien wskazać na czym ma polegać modyfikacja planu jego studiów oraz przedstawić indywidualne, ustalone wcześniej z prowadzącymi poszczególne przedmioty i potwierdzone ich podpisami, warunki ich zaliczania. Musi także podać uzasadnienie swojej prośby.