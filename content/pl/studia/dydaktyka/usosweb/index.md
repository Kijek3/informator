---
title: USOSweb
stub: false
---
USOSweb jest platformą przeznaczoną dla studentów i pracowników naukowych, która jest niezbędna do codziennego, studenckiego życia. Jakie daje możliwości?

1. Logowanie do USOSweb

Istnieją dwa sposoby logowania do systemu USOSweb:

• używając jako identyfikatora adresu e-mail w domenie '@uj.edu.pl' lub '@student.uj.edu.pl', @doctoral.uj.edu.pl, @alumni.uj.edu.pl, którą należy aktywować.

• za pomocą loginu postaci 'identyfikator@usosweb.uj.edu.pl', podczas pierwszego logowania przed aktywacją adresu e-mail w domenie @uj.edu.pl:

o pesel (1234567890@usosweb.uj.edu.pl)

o indeks (12345@usosweb.uj.edu.pl)

o skrót imienia i nazwiska nadany przez sekretariat (a.nowak@usosweb.uj.edu.pl);

2. Aktywacja konta w domenie uj.edu.pl

Obowiązkiem każdego studenta jest posiadanie aktywnego konta w domenie student.uj.edu.pl. Na powiązany adres e-mail kierowane są wszelkie decyzje, zawiadomienia, wezwania oraz komunikaty związane ze studiowaniem i organizacją zajęć dydaktycznych. Daje ono dostęp do własnej skrzynki pocztowej w usłudze Office 365 (Microsoft Outlook) oraz otwiera wiele innych możliwości, o których niżej. Jak je aktywować?

Wchodzimy i logujemy się na główną stronę https://login.uj.edu.pl/login Wchodzimy w zakładkę ‘DLA STUDENTÓW’.

W menu po lewej stronie klikamy ‘AKTYWACJA POCZTY UJ’.

Postępujemy zgodnie z poleceniami i aktywujemy swoją pocztę. Proces aktywacji może chwilę potrwać. Po aktywacji to dane poczty uniwersyteckiej będą nam służyć do logowania się do systemu USOSweb.

3. Aplikacje mobilne

Z USOSweb oraz uniwersyteckiej poczty Outlook można korzystać z aplikacji mobilnych, co ułatwia bycie na bieżąco z wszystkimi napływającymi informacjami. Wystarczy pobrać aplikacje „Microsoft Outlook” oraz „Mobilny USOS UJ” i zalogować się danymi z konta w domenie student.uj.edu.pl. Dzięki temu będziecie na bieżąco z wiadomościami prowadzących oraz administracji, dostaniecie informacje o rozpatrzonych wnioskach czy najnowszych ocenach, będziecie mogli przeglądać statystyki i wiele więcej.

4. Poczta Microsoft Outlook

Konto w domenie student.uj.edu.pl daje dostęp do własnej skrzynki pocztowej w usłudze Office 365 (Microsoft Outlook). Adres Poczty UJ jest adresem poczty Microsoft, którą posiadacie od aktywacji i można z niej korzystać przez aplikację lub stronę Microsoft Outlook. Możecie tym samym logować się do towarzyszących jej usług Microsoft, takich jak OneDrive, MS Forms, MS Teams.

5. Rejestracja na przedmioty

Student jest zobowiązany samodzielnie zarejestrować się na wszystkie przedmioty, które chce zaliczać w danym roku akademickim, w tym również na przedmioty obowiązkowe. Rejestracja odbywa się wyłącznie za pośrednictwem USOSweb. Jak na nią wejść?

Wchodzimy i logujemy się na główną stronę https://www.usosweb.uj.edu.pl/ .

Wchodzimy w zakładkę ‘DLA STUDENTÓW’. Klikamy w „REJESTRACJA”.

Otwiera nam się lista rejestracji.

UWAGA! Na listę rejestracji można wejść również poprzez „KALENDARZ REJESTRACJI” na stronie głównej USOSweb, wybierając odpowiednią jednostkę organizacyjną. Czasami zanim listy poszczególnych rejestracji znajdą się w zakładce „REJESTRACJA”, możemy w ten sposób już je znaleźć. Umożliwia nam to wcześniejsze przeglądanie przedmiotów. Spis wszystkich rejestracji znajduje się również w zakładce „DLA WSZYSTKICH” →” STATYSTYKI” →” STATYSTYKI REJESTRACJI”.

Jak zarejestrować się na przedmiot?

Co do zasady w trakcie trwania rejestracji wystarczy kliknąć koszyczek z napisem „ZAREJESTRUJ” przy nazwie przedmiotu lub na jego stronie.

W przypadku ćwiczeń należy wybrać grupę zajęciową (otworzy się strona z tabelą wyboru, na której należy zaznaczyć wybraną grupę) i dopiero kliknąć przycisk rejestracji. Tabelę można wyświetlić klikając drugą z ikonek przedstawionych po prawej.

WAŻNE! Po odświeżeniu strony z tabelą grup zajęciowych domyślnie zaznaczona zostanie pierwsza grupa. Jeśli nie jest twoim wyborem, należy to zmienić przed kliknięciem „REJESTRUJ”.

PORADA: Dobrze zorientować się, które przedmioty lub grupy są oblegane, ponieważ wtedy konieczna może okazać się rejestracja w sekundzie jej rozpoczęcia.

Jak zarejestrować się na egzamin?

Wchodzimy w zakładkę „DLA STUDENTÓW”.

Klikamy w „REJESTRACJA”.

Otwiera nam się lista rejestracji, wybieramy „Rejestracja na egzaminy”. Klikamy „Zarejestruj” przy interesującym nas terminie. Następnie odnajdujemy interesującą nas grupę i klikamy na znajdujący się poniżej jej wiersza szary przycisk z informacjami o godzinie rozpoczęcia i stanie zapełnienia.

Jak zarejestrować się na WF/lektoraty/wykłady Artes Liberales?

Na głównej stronie USOSweb w menu „NA SKRÓTY” z lewej strony znajdują się zakładki „Rejestracja na WF” (bez Collegium Medicum) oraz „Rejestracja na lektoraty”. Można również wejść na nie klikając “DLA STUDENTÓW” oraz w szarym pasku menu z lewej “REJESTRACJE ŻETONOWE”. Są to rejestracje żetonowe, co oznacza, że rejestrować się można tylko w czasie, gdy widnieje napis „rejestracja aktywna” (informuje o tym napis nad niebieskim paskiem postępu). W tym czasie zbierane są zgłoszenia

o rejestrowaniu/wyrejestrowaniu z grup. W czasie „przerwy w rejestracji” system przydziela miejsca (rejestruje/wyrejestrowuje wg zgłoszeń) w odpowiednich grupach.

Wybieramy odpowiednią rejestrację.

Klikamy w odpowiednią nazwę przedmiotu, na który chcemy się zarejestrować (czasami przydatne może być filtrowanie przedmiotów).

Gdy rozwinie się lista z grupami klikamy ikonkę ![](blob:https://info.samorzad.uj.edu.pl/a799103a-e715-4c38-88f3-cd1abf7bda77), aby zarejestrować się na zajęcia w odpowiedniej grupie.

**ZAKŁADKI**

AKTUALNOŚCI - bieżące informacje uniwersyteckie, w tym terminy rejestracji czy ogłoszenia o interesujących wydarzeniach.

KATALOG – zawiera katalogi “Studenci, pracownicy” (wyszukiwarka studentów i pracowników, m.in. można sprawdzić prowadzone przez pracownika przedmioty czy terminy konsultacji), “Przedmioty” (wszystkie, nie tylko te, które przynależą do naszej jednostki), “Jednostki” (wydziały, instytuty...), “Studia” (kierunki i programy prowadzonych studiów), a także podstawowe informacje o akademikach i instrukcję obsługi katalogu oraz wyszukiwarek.

MÓJ USOSWEB - można tutaj sprawdzić swój plan zajęć, stan podpięć, informacje o użytkowniku (wraz z nr albumu), ale także ustawić preferencje USOSweb oraz preferencje prywatności; ponadto w zakładce “PLANY UŻYTKOWNIKA” w szarym menu “NA SKRÓTY” można utworzyć swój własny plan;

DLA STUDENTÓW - znajdziemy tutaj “Rejestracje”, “Oceny końcowe”, “Zaliczenia etapów” (rozliczenie roku, sprawdzanie wymogów zaliczenia etapu), “Podpięcia” (każdy przedmiot, na który się zarejestrujemy musi zostać od razu podpięty, inaczej automatycznie zostaniemy wyrejestrowani wraz z migracją danych ok. 5 rano kolejnego dnia; tutaj można również rezygnować z zaliczenia przedmiotu oraz decydować o uwzględnianiu przedmiotu w średniej), “Rankingi”, “Stypendia”, “Wymiana studencka”, “Ankiety”; tutaj w menu z lewej strony znajduje się “DEKLARACJA”, którą każdy student musi złożyć za pośrednictwem USOSweb po zakończeniu rejestracji semestralnych;

DLA WSZYSTKICH - “Mój profil”, “Zdjęcie do legitymacji”, “Statystyki”, “Obiegówki”, “Absolwenci”, “Wybory”, “Wnioski” (tutaj znajdują się wnioski do wypełnienia, np. wniosek o miejsce w domu studenckim, wniosek o stypendium rektora czy stypendium socjalne), “Koordynowanie wnioskami”, “Mobilny USOS”; w szarym menu po lewej znajduje się “AKTYWACJA POCZTY” oraz “KONTROLA PŁATNOŚCI”