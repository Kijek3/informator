---
title: Ukończenie studiów
stub: false
---
## Obrona pracy dyplomowej

### Złożenie wymaganych dokumentów w dziekanacie:

Student po zatwierdzeniu pracy przez promotora powinien najpóźniej na trzy tygodnie przed planowanym terminem egzaminu dyplomowego, ale nie później niż do 1 września ostatniego roku studiów przekazać do właściwego dziekanatu/sekretariatu następujące dane:

\- Tytuł pracy,

\- Dane autora pracy,

\- Dane promotora,

\- Dane recenzentów,

\- Nazwa jednostki organizacyjnej,

\- Nazwa uczelni,

\- Kierunek studiów.

### Wypełnienie formularza w systemie AP:

Gdy powyższe dane zostaną wprowadzone do systemu USOS przez odpowiednich pracowników sekretariatów/dziekanatów, student powinien wypełnić \
w systemie AP **(**internetowy system Archiwum Prac)formularz zawierający: temat, słowa kluczowe, streszczenie w języku polskim, angielskim i ewentualnie w języku pracy.

### Złożenie pracy do ostatecznej akceptacji przez promotora:

Student wprowadza do systemu AP pracę w celu ostatecznej akceptacji przez promotora – najpóźniej do 15 września ostatniego roku studiów, a w przypadku kierunków, na których przewiduje się zakończenie studiów w semestrze zimowym, najpóźniej na dwa tygodnie przed końcem zimowej sesji poprawkowej;

Składana praca powinna być w wersji elektronicznej **–** w postaci scalonego pliku PDF (rozmiar pliku nie powinien przekraczać 15MB) oraz ewentualnych załączników. Załączniki powinny być przesłane w postaci jednego pliku archiwum (ZIP, RAR, 7Z), a rozmiar każdego z przesyłanych plików nie powinien przekraczać 200MB*.*

W przypadku konieczności wprowadzenia załącznika o większym rozmiarze niż wymieniony wcześniej, student powinien skontaktować się z Archiwum Uniwersytetu Jagiellońskiego.

### Złożenie oświadczenia w sprawie praw autorskich:

Po wprowadzeniu pracy do systemu AP student składa w sekretariacie/dziekanacie oświadczenie w sprawie praw autorskich wygenerowane z systemu AP.

### Zatwierdzenie pracy dyplomowej przez promotora oraz jej recenzja:

Promotor zatwierdza zweryfikowaną w systemie antyplagiatowym pracę, jeżeli jej oryginalność nie budzi wątpliwości (w przeciwnym razie niezwłocznie zostaje przeprowadzone postępowanie wyjaśniające);

Jest to równoznaczne ze skierowaniem pracy do oceny przez recenzentów. Musi to nastąpić do końca roku akademickiego albo do końca zimowej sesji poprawkowej dla kierunków, gdzie zakończenie studiów następuje z końcem semestru zimowego;

Recenzenci uzupełniają formularz recenzji nie później niż tydzień przed planowanym terminem egzaminu dyplomowego, następnie dostarczają go do sekretariatu (w wyjątkowych przypadkach dziekan może wyrazić zgodę na skrócenie tego terminu);

Jeżeli ocena wystawiona przez recenzenta jest niedostateczna, dziekan wyznacza dodatkowego recenzenta. Praca uzyskuje ocenę pozytywną, jeżeli dodatkowy recenzent ocenił ją co najmniej na ocenę dostateczną.

Ważne! \
Do egzaminu dyplomowego dopuszcza się wyłącznie studentów, których praca została zatwierdzona przez promotora oraz zrecenzowana, czyli posiada \
w systemie AP status „5-praca gotowa do obrony”.

## Przeprowadzenie egzaminu dyplomowego

Warunkiem dopuszczenia studenta do egzaminu dyplomowego jest: 

\- Spełnienie wszystkich wymogów określonych w programie studiów;

\- Sprawdzenie pisemnej pracy dyplomowej z wykorzystaniem Jednolitego Systemu Antyplagiatowego;

\- Uzyskanie pozytywnej oceny pracy dyplomowej;

\- Złożenie wszystkich wymaganych dokumentów w sekretariacie jednostki prowadzącej tok studiów;

Egzamin powinien odbyć się maksymalnie w ciągu miesiąca od dnia spełnienia wszystkich warunków dopuszczenia do niego; możliwe jest przedłużenie tego terminu przez dziekana o miesiąc, aletylko ze względu na uzasadnione przyczyny.

Egzamin dyplomowy może mieć formę ustną lub pisemną;

Po zakończeniu egzaminu dyplomowego wystawia się ocenę egzaminu dyplomowego w oparciu o skalę ocen przyjętą w Regulaminie Studiów, używaną m.in. do wystawiania ocen z egzaminów w czasie sesji.

### Drugi termin

Uzyskanie oceny niedostatecznej lub nieusprawiedliwione nieprzystąpienie do egzaminu – wówczas dziekan (w drugim przypadku uznając za usprawiedliwione nieprzystąpienie do egzaminu) wyznacza drugi termin egzaminu, na pisemny wniosek studenta złożony w ciągu 7 dni od wyznaczonego terminu egzaminu, lecz egzamin ten nie może odbyć się później niż 3 miesiące od daty pierwszego egzaminu.

Uwaga! Przywrócenie drugiego terminu egzaminu jest niedopuszczalne.

### Trzeci termin

Niezdanie egzaminu dyplomowego w dwóch terminach – wówczas dziekan może wyznaczyć trzeci termin egzaminu dyplomowego, jeżeli uzna to za uzasadnione. Trzeci termin egzaminu dyplomowego jest wyznaczany nie wcześniej niż miesiąc i nie później niż dwa miesiące od daty drugiego terminu egzaminu dyplomowego.

Uzyskanie z trzeciego terminu egzaminu dyplomowego oceny      niedostatecznej lub nieusprawiedliwione nieprzystąpienia do tego egzaminu – student zostaje skreślony z listy studentów i nie może skorzystać ze wznowienia studiów.

Egzamin komisyjny – wniosek w sprawie przeprowadzenia egzaminu komisyjnego student lub samorząd studencki kieruje do dziekana, jeśli:

1. w trakcie egzaminu doszło do nieprawidłowości w jego przeprowadzeniu lub
2. zakres przeprowadzonego egzaminu wykraczał poza zakres formy \
   i warunków określonych dla egzaminu dyplomowego.

Egzamin przeprowadza się w terminie od 2 do 14 dni od daty zarządzenia jego przeprowadzenia, po zasięgnięciu opinii zainteresowanego studenta.

Formę i termin przeprowadzenia egzaminu komisyjnego ustala dziekan w porozumieniu z przewodniczącym komisji. Wynik egzaminu komisyjnego uwzględnia się jako podstawę zaliczenia egzaminu dyplomowego także wówczas, gdy został on przeprowadzony po upływie terminu zaliczenia roku.

Warto wiedzieć: na wniosek studenta w egzaminie komisyjnym może uczestniczyć wskazany przez niego obserwator.