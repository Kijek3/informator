---
title: Kodeks wartości
order: 60
---

## Akademicki Kodeks Wartości

Przyjęty na posiedzeniu Senatu Uniwersytetu Jagiellońskiego w dniu 25 czerwca 2003 r

### Preambuła

Nauka i szkolnictwo wyższe przechodzą w Polsce proces głębokiej przebudowy. Nie
ustępują zjawiska kryzysowe, towarzyszące transformacji ustrojowej i gospodarczej państwa.
Zmienia się struktura i warunki funkcjonowania uczelni. Obok szkół państwowych rozrosło
się szkolnictwo prywatne, a obok studiów bezpłatnych – różne formy wysokopłatnych usług
oświatowych. Współpraca i bezpośrednia rywalizacja z uczelniami zagranicznymi stawia
nieznane przedtem wyzwania. Naukowcy, zwłaszcza profesorowie, podejmują pracę na kilku
etatach, na czym może ucierpieć działalność macierzystych placówek, a także poziom badań
naukowych. Nie wszyscy potrafią oprzeć się pokusie występowania w dziedzinach lub
działaniach pozorujących naukę (w polityce, w sterowanych ekspertyzach na zamówienia
firm, a także w szerzeniu paranaukowych poglądów w mediach). Narasta przede wszystkim
ilość niekorzystnych zjawisk w sferze świadomości uczonych, w motywacji ich aktywności
i postawach etycznych.

W obliczu narastających zagrożeń, konieczne staje się jasne i jednoznaczne
przypomnienie podstawowych wartości obyczajowych i etycznych, które, ukształtowane
przez wielowiekową tradycję, tworzyły autorytet nauki, wyrażając siłę moralną
akademickiego świata oraz sens posłannictwa uczonych w promocji etycznych
i obywatelskich cnót. Wartości, zasad i norm jest wiele, wystarczającym wydaje się jednak
zabiegiem wskazanie ich kanonu w syntetycznym skrócie, obejmującym powinności
najbardziej podstawowe, reprezentujące pośrednio wszystkie pozostałe.

### 1. Prawda

Służba prawdzie jest podstawowym obowiązkiem uczonego. Chodzi zarówno
o odkrywanie prawdy oraz formułowanie prawdziwych sądów i teorii, jak o głoszenie
i wychowywanie w jej duchu młodzieży akademickiej. Obowiązek wobec prawdy to zarazem
poszukiwanie nowych, oryginalnych, wciąż lepszych rozwiązań, to promocja inwencji
i autentycznej twórczości. Przeciwieństwem prawdy jest nie tylko jawny fałsz, ale wszelkie
półprawdy, mniemania i zwykłe przesądy, drapujące się w szaty rzekomej pewności,
a wyrażające ideologiczne założenia oraz koniunkturalne oczekiwania, zgodne ze złożonym
zamówieniem spoza nauki. Służebność prawdzie winna też kierować sumieniem naukowym
w ocenie wszystkich prac i przedsięwzięć badawczych – ponad podziałami środowiskowymi,
układami koleżeńskimi oraz wszelkimi pozanaukowymi uczuciami i sympatiami osobistymi,
narodowymi i światopoglądowymi. Stosunek do prawdy winien też stać się kryterium
osobistej postawy wobec własnych dokonań. Stała, odważna i uczciwa weryfikacja musi stać
powyżej ambicji, mód i rangi przeszłych sukcesów. Prawda jest wartością autoteliczną –
sama, będąc celem nauki, nie może być wykorzystywana jako środek do innych celów,
zwłaszcza z odrzuceniem etycznej zasady bezinteresowności jej zdobywania.

### 2. Odpowiedzialność

Odpowiedzialność dotyczy własnego warsztatu naukowego, całej dyscypliny oraz
instytucji i środowiska, które się współtworzy. Jest też odpowiedzialnością za wychowanie
kolejnych generacji oraz za wykorzystanie autorytetu uczonego poza uczelnią i strukturą
nauki, w tym również w zakresie aplikacji wyników nauki w praktyce. Dotyczy to
wszystkich dyscyplin, ale zwłaszcza tych, które na danym szczeblu rozwoju wiedzy dokonują
przełomowych odkryć, formułując koncepcje prowadzące do radykalnych zmian w ludzkim
życiu, ale też stwarzając największe potencjalnie niebezpieczeństwo różnych skutków
ubocznych. Odpowiedzialność oznacza również pełne i aktywne uczestnictwo we wszystkich
formach życia akademickiego, tak w zakresie podejmowanych funkcji, pracy dydaktycznej,
jak i obrony dobrze pojętych interesów własnej placówki w ramach konkurencji z innymi.
Niechęć do współodpowiedzialnej, solidnej pracy na rzecz macierzystej uczelni, lekceważenie
podjętych obowiązków, a w szczególności bezpośrednie lub pośrednie działanie na jej szkodę
– stanowi wykroczenie nie tylko w rozumieniu prawnym, ale podważenie uświęconych
tradycją zasad formujących wspólnotę uczonych oraz naruszenie dobrych obyczajów
akademickich. 

### 3. Życzliwość

Nauka i życie akademickie to długi łańcuch dziejowy przejmowania efektów pracy
naszych poprzedników, tworzenia wiedzy oraz przekazywania jej kolejnym generacjom
w duchu solenności poznawczej i edukacyjnej, nade wszystko jednak w atmosferze
najwyższej życzliwości wobec następców, zwłaszcza najmłodszych – studentów i adeptów
nauki. Powinnością każdego mistrza jest wychowanie innych mistrzów oraz poświęcenie się
jak najszerszemu, solidnemu i jasnemu przekazowi całej posiadanej wiedzy słuchaczom
wykładów i czytelnikom publikacji. Życzliwość to także bezpośrednia opieka nad
rozwijającymi się umysłami, pomoc w budzeniu zainteresowań, dyskretne, ale owocne,
kierowanie pierwszymi, samodzielnymi krokami seminarzystów, magistrantów
i doktorantów. To również tworzenie atmosfery dobrej roboty, wyzwalającej energię
i entuzjazm wszystkich uczestników życia akademickiego, wolnej natomiast od
małostkowości, zniechęcającego krytykanctwa, rywalizacyjnego pośpiechu i pozoracji
merytorycznej działalności. Szczególnie ważne przejawy zasady życzliwości dotyczą sfery
egzaminów i zaliczeń, niestety, nie zawsze wolnej od przypadków bezduszności, złośliwości,
a nawet szykan. Są i muszą być one obecne również w dziedzinie awansów naukowych
i innych formach środowiskowej aprobaty. Życzliwa, konstruktywna, pełna wzajemnego
zaufania atmosfera twórczej synergii wyzwala wielkie moce ludzkiej aktywności, nie tylko
dopingując do zwielokrotnionych wysiłków, lecz i wyzwalając pełną radość z sukcesów
badawczych i dydaktycznych – własnych i cudzych.

### 4. Sprawiedliwość

Szkoła wyższa to zarazem wyższa szkoła sprawiedliwości, praktycznej nauki jej
rozpoznawania, definiowania, stosowania oraz respektu wobec jej zasad Sprawiedliwe
powinny być, oczywiście, oceny w indeksach i na dyplomach, odzwierciedlające obiektywny
stan wiedzy studentów, a nie tylko wyroki łaskawego losu lub subiektywną przychylność
egzaminatora (co gorsza, czasem wywoływaną czynnikami ubocznymi, w tym wysoce
nagannymi moralnie, jak korupcja, nepotyzm, molestowanie seksualne, płatne korepetycje
u wykładowców itp.). Sprawiedliwa winna być ocena przyznająca wybranym szanse dalszego
rozwoju naukowego lub otwierająca wrota do szybkiej, pozaakademickiej kariery.

Sprawiedliwego stosunku wymaga merytoryczna i etyczna wycena pracy innych, zwłaszcza
w odniesieniu do konkursów, awansów, dotacji i nagród oraz w tworzeniu formalnych
hierarchii w strukturze instytucji naukowych. Regułom sprawiedliwości trzeba też
podporządkować obszar podejmowanych – oby równomiernie – obowiązków, tak, by nie
stawały się nadmiernym ciężarem dla jednych, nieuzasadnionych zaś przywilejów dla innych - zazwyczaj 
korzystających z tych nierówności, by podejmować dodatkowe zajęcia poza
macierzystą uczelnią. Sprawiedliwości również żąda nauka i edukacja jako cała,
zorganizowana instytucja służby publicznej, zwłaszcza w aspekcie jej uwarunkowań
ekonomicznych, gdzie na czoło wysuwa się przede wszystkim słuszne żądanie sprawiedliwej,
godziwej w skali kraju i adekwatnej do zasług w skali uczelni, płacy za pracę.

### 5. Rzetelność

Nauka to domena nadzwyczajnej solidności, precyzji, rzetelnego stosunku do faktów,
do osiągnięć poprzedników oraz do języka, w którym buduje się teorie i w którym przekazuje
się wiedzę.

Prace naukowe i wykłady akademickie nie muszą stronić od żywych, atrakcyjnych barw
i osobistych, emocjonalnych komentarzy, ale nie wolno im nigdy poświęcić zasady
rzetelności dla ubocznego efektu: dla polemicznego sukcesu, dla oryginalności za wszelką
cenę, dla wygody głoszenia niedostatecznie przygotowanych tez i chwilowych satysfakcji
autorów niepoprawnych rozumowań. Nie mogą być terenem inwazji stylistyk
pozanaukowych, służebnych wobec doraźnych potrzeb i mniemań potocznych, opinii
większości, oraz oczekiwań zgłaszanych przez rozmaite wpływowe gremia, zwłaszcza
decyzyjne. Wymogi rzetelności kształtują pożądaną biegłość i metodologiczną solidność
warsztatową, wykroczenia w tej dziedzinie podważają natomiast zaufanie, jakim powinna
i musi cieszyć się nauka - najbardziej wiarygodny drogowskaz dla wiedzy i postaw ludzkich.
Rzetelność wymaga zawsze nadzwyczajnej, najbardziej drobiazgowej skrupulatności
faktograficznej i bezwzględnej ścisłości logicznej. Wymaga też zdolności do krytycyzmu
i autokrytycyzmu, aż do trudno osiągalnych granic osobowościowego ideału moralnego,
obejmującego umiejętność przyznania się do błędu, wielkoduszność wobec oponentów, jak
również – gdy trzeba – odwagę odstąpienia od niesłusznych, nieuzasadnionych poglądów.

### 6. Tolerancja

Historię wiedzy wypełniają nie tylko poznawcze sukcesy, zazwyczaj dodawane do
poprzednich w linearnym procesie prostej kumulacji kolejnych teorii. Do jej dziejowego
sensu należą też próby nieudane, niepełne i przynoszące niepewne rozstrzygnięcia, często
ważne jednak i pouczające, bo przekreślające niektóre możliwości i falsyfikujące pochopnie
przyjmowane koncepcje. Żaden okres, żadna szkoła, żadna metoda ani żaden najświatlejszy
umysł nie zamykają sobą procesu dziejów nauki, toteż mądrość poznawcza wymaga zarówno
ostrożności, jak i przede wszystkim uznania rangi odmienności, jej zrozumienia
i wartościującej aprobaty, czyli tolerancji. Tolerancja – to uważne wsłuchiwanie się w opinie
innych, nawet w te przeciwstawne ogólnie obowiązującym, zwłaszcza naszym, osobistym.
To otwieranie się na inne kultury i odmienne koncepcje, nawet te jawnie niezgodne z naszymi
naukowymi i potocznymi ujęciami. To odrzucenie reguł dyskryminacyjnego podziału ludzi –
studentów i młodzieży naukowej - wedle ich cech narodowych, rasowych, politycznych czy
światopoglądowych. To także uznanie prymatu chłodnego rozumu nad emocjami i żądanie od
całej wspólnoty akademickiej respektowania wymogu postawy racjonalnej i tolerancyjnej
jako etycznie aprobowanej w nowoczesnym społeczeństwie, zwłaszcza w intelektualnych
elitach.

### 7. Lojalność

Każda oparta na zdrowych zasadach zbiorowość, wymaga od swych członków
wzajemnego poszanowania, współdziałania i solidarności, a od poszczególnych jednostek
i grup respektowania zasad lojalności wobec całej struktury. Wspólnota akademicka stwarza
warunki do rozwijania własnych, niepowtarzalnych talentów jednostkowych i doskonalenia
cnót osobistych. Jednocześnie pozwala rozkwitnąć w pełni społecznemu, braterskiemu życiu
uczelni, której dobre imię staje się w konsekwencji znakiem całej wspólnoty, a zarazem
symbolem szacunku dla każdego pracownika i studenta z osobna, bo i na niego wówczas
spływa splendor Almae Matris. Lojalność wobec macierzystej wspólnoty akademickiej
objawiać się winna zarówno na co dzień, jak i w chwilach szczególnych, wymagających
odwagi, poświęcenia i samozaparcia, odsunięcia zaś na bok prywaty i oportunizmu. Lojalność
objawia się zarówno w pracowniczej dyscyplinie i wspomaganiu demokratycznie obranej
zwierzchności, jak i w solidarności wobec kolegów, studentów i wszystkich członków
społeczności akademickiej, służeniu pomocą we wspólnych przedsięwzięciach, przede
wszystkim w budowaniu prestiżu uczelni i jej członków. Wykroczeniem przeciwko zasadzie
lojalności są działania wymierzone bezpośrednio i pośrednio w powagę i autorytet uczelni,
szkodzenie jej interesom, w szczególności zaś angażowanie się w takie przedsięwzięcia,
których intencją bądź obiektywnym skutkiem jest osłabianie pozycji i pomyślności uczelni
jako całości i jej struktur oraz szkodzenie kolegom i ich dobremu imieniu.

### 8. Samodzielność

Twórczość naukowa to proces dwóch równoległych, przeplatających się ciągów
działań: z jednej strony, wykorzystywania i przetwarzania dorobku poprzedników
i współczesnych, z drugiej zaś, samodzielnego dodawania efektów własnych badań,
samodzielnie przygotowanych, przeprowadzonych i opracowanych. Wyraża się ona przede
wszystkim w publikacjach, które nadają ostateczną formę dokonanym odkryciom, ujawniając
oryginalny charakter indywidualności danego uczonego, specyfikę jego warsztatu i języka
lub też prezentując specjalny styl działalności autentycznych kolektywów badawczych.
Jakiekolwiek uchybienie zasadzie samodzielności stanowi pogwałcenie fundamentalnych
reguł i idei posłannictwa nauki, musi tedy być uznane za szczególnie godną potępienia
postawę etyczną członka społeczności akademickiej, zarazem też stanowiąc ciężkie
naruszenie prawa. Dotyczy to przede wszystkim jawnych plagiatów, czyli kradzieży cudzych
owoców pracy, ale także innych, bardziej wyrafinowanych form żerowania na dorobku
innych, w postaci kryptoplagiatów (posługiwania się cudzymi myślami, pomysłami
i kategoriami bez podania źródeł) oraz bezceremonialnego dopisywania się do rezultatów
cudzej pracy lub sugerowania wyższego od faktycznego stopnia udziału współautorskiego,
a także autoplagiatów (wielokrotnego sprzedawania tych samych produktów). Jednoznacznej
dezaprobaty moralnej wymaga także proceder handlowania pracami naukowymi i innymi
opracowaniami, występowanie zarówno w charakterze faktycznych ich wykonawców
i sprzedawców, jak i nabywców czyli rzekomych autorów. Konsekwencją takich
oszukańczych praktyk jest zdobywanie niezasłużonych awansów na studiach, dyplomów,
tytułów, cenzusów zawodowych, licencji i innych wyłudzanych dóbr bez samodzielnych
zasług beneficjentów, a także - w szerszym wymiarze społecznym - tworzenie chaosu
edukacyjnego, dewaluacja ogółu dyplomów i publikacji oraz ogólny, skrajnie relatywistyczny
permisywizm moralny. Podkreślić trzeba z naciskiem, iż te same normy winny obowiązywać
profesorów, co i oszukujących studentów, z tym, że ci pierwsi muszą bezdyskusyjnie
i niezmiennie w ciągu całej kariery nauczyciela akademickiego świecić osobistym
przykładem młodszym kolegom oraz całej studiującej młodzieży.

### 9. Uczciwość

Zasada uczciwości jest jedną z najbardziej podstawowych i powszechnych reguł
etycznych, obowiązujących wszystkich ludzi bez wyjątku, w rozmaitych sytuacjach, na
różnych stanowiskach i w obliczu różnorodnych przeciwności. Uczciwość dotyczy stosunku
do innych ludzi, do spraw publicznych każdego możliwego zasięgu i poziomu osobistej
odpowiedzialności, a w obrębie samej działalności naukowej i dydaktycznej - przede
wszystkim stosowania jasnych i jednoznacznych kryteriów warsztatowych i wartościujących.
Uczciwy naukowiec jest solidny w swojej pracy, gdy nie poddaje się presji szybkiej i głośnej,
acz wątpliwej sławy, ale zawsze wspiera moc wniosków ze swych badań odpowiednimi,
nieraz długo i żmudnie zdobywanymi, argumentami. Uczciwy naukowiec odkrywa w pełni
tajniki swego warsztatu, nie pozwalając sobie na żaden kamuflaż, sekretne założenia
i ezoteryczny język przekazu, wzmacniający pozór pewności dla głoszonych tez. Uczciwy
uczony, nawet najwyższej rangi, umie określić – po sokratejsku – granice swej wiedzy
i niewiedzy, nie udając przed nikim, także przed sobą, iż posiadł więcej mądrości, niż było to
naprawdę możliwe, nadto chroniąc się przed pokusą formułowania sądów, opinii, a nawet
pseudoteorii na terenie problematyki, w której w ogóle nie jest specjalistą. Uczciwy
wykładowca akademicki winien przekazywać studentom wiedzę opartą o najnowsze
dokonania światowej nauki, w tym także o własne, osobiste współuczestnictwo w procesie
rozwoju swej dyscypliny, unikając roli nieakademickiego przekaźnika wiadomości z drugiej
ręki, tylko z cudzych prac, w efekcie zręcznego kompilatorstwa. Ten zestaw wymogów
dotyczy zarówno aktywności wewnątrzuczelnianej, częściowo kontrolowanej przez
mechanizmy instytucjonalne i opinię słuchaczy, jak i coraz intensywniejszego uczestnictwa
w występach na zewnątrz, w charakterze ekspertów oraz – co staje się plagą życia
publicznego - medialnych znawców i opiniodawców spraw dowolnych. Uczciwość dotyczy
również oczywistego postulatu skierowanego do młodzieży, mianowicie, wezwania do
solidnego, poważnego i dogłębnego studiowania obranej dziedziny oraz stałego odnawiania
i poszerzania wiedzy, także po formalnym zakończeniu edukacji. 

### 10. Godność

W zasadzie godności skupiają się niemal wszystkie inne wartości, przekształcone
jednak w podmiotowe ich odniesienie do samego siebie, żądające zarazem respektowania
danej, mojej, podmiotowości przez innych. Godność uruchamia wewnętrzną siłę, która nie
pozwala człowiekowi odstąpić od własnych przekonań, ideałów etycznych i zaufania do
rozumu ani poddać się łatwo naciskom, pokusie wygody, żądzy zaszczytów i nagród. Każdy
człowiek ma prawo do ochrony i szacunku dla swej godności, niezależnie od wszelkich
zróżnicowań, sprzyjających sztucznym, konwencjonalnym podziałom wedle rozmaitego
szczebla dostępu do czci i honoru swej osoby. Dotyczy to także świata uczonych, których
specyficzne usytuowanie społeczne polega jednak na tym, iż muszą sami dbać o swą
godność, zwłaszcza w sytuacjach, które wymagają cywilnej odwagi, niezależności sądu
i mocnego charakteru. Godność nauki zależna jest bowiem nie tylko od obiektywnej wartości
poznawczej teorii, ale od twardej, bezkompromisowej postawy godnościowej samych
naukowców, wobec polityki lub zniewalającej siły pieniądza, choć również wobec samych
siebie – kolegów i rywali zarazem. Równocześnie, zarówno cała, zhierarchizowana nauka, jak
i struktury uczelni wyższych stwarzają szereg wewnętrznych niebezpieczeństw w tym
zakresie, a tym samym specjalny obowiązek dbałości o równy dostęp do ochrony godności
przez wszystkich członków wspólnoty. Godność nie jest przywilejem żadnej, wybranej grupy
społecznej, środowiska lub pozycji. Równe do niej prawo posiada wielki i sławny profesor,
ale też skromny asystent i student. We wspólnocie akademickiej należy dbać o godność nie
tylko pracownika naukowego, ale i sekretarki, bibliotekarza, magazyniera i sprzątaczki.
Naruszenie każdej i czyjejkolwiek godności jest czynem moralnie odstręczającym, staje się
sygnałem głębszego schorzenia etycznego w środowisku lub niskiej moralnej klasy
poszczególnych osób, nie usprawiedliwionych bynajmniej z powodu innych, akademickich
walorów. 

### 11. Wolność Nauki - Wolność Uczonych

Wartości etyczne rodzą się, obowiązują i ukazują pełnię swego bogactwa
w społecznościach ludzi wolnych. Wolność jest warunkiem wyboru wartości, ich
poszukiwania i kreacji. Niezbędna jest zatem podmiotowa wolność uczonych, którzy
postępując wedle swego rozumu, doświadczenia i indywidualnego sumienia, mogą w pełni
rozwinąć swe talenty odkrywcze i zdolność do obrony przed presją negatywnych czynników
zewnętrznych lub samoparaliżem wewnętrznego zniewolenia. Wolność jest zarazem szansą
i źródłem energii dla całej struktury nauki, w której tylko swoboda badań, dyskusji i głoszenia
poglądów przynosi korzystne rezultaty, zaś jakiekolwiek jej ograniczanie rodzi stagnację
i uwiąd twórczej myśli. Potrzebna jest wreszcie wolność nauki jako całej dziedziny,
zanurzonej zawsze w realny świat innych sfer życia w skali kraju i globu, zawdzięczającej
wszak swą żywotność przede wszystkim udzielonemu jej zaufaniu i gwarancjom względnej
samodzielności i niezależności. Powinnością całej wspólnoty naukowej musi stać się tedy
pilna dbałość o urzeczywistnianie wolności w każdym wymiarze, w tym także w jej
bezpośredniej afirmacji w codziennej praktyce funkcjonowania struktur akademickich oraz
w wychowaniu do wolności młodych pokoleń.

Kraków, 25 czerwca 2003 roku 
